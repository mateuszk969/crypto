{
  "category": "crypto",
  "title": "Arrinera wchodzi w kryptowaluty",
  "date": "2018-07-24T21:26:00+02:00",
  "thumbnail": "/source/crypto.jpg",
  "body": "Arrinera, producent polskiego samochodu wyścigowego Hussarya, ogłosił, że planuje kryptowalutową emisję akcji, a dokładniej ich odpowiedników, czyli tzw. tokenów.\r\n\n\\- Rozważane jest MBO (menadżerski wykup akcji - red.) potencjalnie z wyjściem spółki Arrinera z NewConnect - powiedział ISBnews Arkadiusz Kuich, współzałożyciel Arrinery podczas Cryptocurrency World Expo.\r\n\nMenedżerowie mają plany rozwoju - przewidują stworzenie elektrycznego supersamochodu, który byłby dopuszczony do ruchu ulicznego. Skąd środki na to? Przedstawiciele tłumaczą to dość zawile, zauważa money.pl.\n\n\\- W tym celu planujemy initial coin offering (ICO) lub security token offering (STO) poprzez uruchomiony już projekt Arrinera.io. Obecnie prezentujemy nasze ICO w Europie i Azji oraz analizujemy legislację dotyczącą procesu tokenizacji spółki. Softcap przy emisji własnej kryptowaluty szacujemy na 10 mln dolarów - dodał Piotr Gniadek, współzałożyciel Arrinery.",
  "gallery": "\"Polski samochód wyścigowy Hussarya nie znalazł jeszcze choćby jednego nabywcy. Ale jego producent Arrinera chce sprzedać kolejne marzenia\" - zauważają dziennikarze. \"Arrinera (...) nie sprzedała dotąd żadnego samochodu, ale piękny prototyp i plany sprzedaży 33 aut (po 229 tys. zł sztuka) doprowadziły dwa lata temu do sytuacji, w której wartość spółki doszła do nawet 76 mln zł. Arrinera dostała nawet półtora roku temu zaliczkę na jeden samochód, ale transakcję wstrzymuje brak homologacji\", zauważa portal. Portal brutalnie podsumowuje, że \"za zgromadzone pieniądze wyprodukowano trzy egzemplarze. Spółka istnieje tylko dlatego, że udało się parę razy sprzedać akcje\"."
}